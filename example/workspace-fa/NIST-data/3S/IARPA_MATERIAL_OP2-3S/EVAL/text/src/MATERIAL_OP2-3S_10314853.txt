نگرانی اتحاديه اروپا از بازداشت فعالان زن
اتحاديه اروپا روز جمعه نهم مارس با ابراز «نگرانی عميق» خود نسبت به بازداشت فعالان حقوق زنان در ايران، خواستارآزادی فوری و بدون قيد شرط فعالانی شد که هنوز در زندان به سر می برند.
iran-emrooz.net | Sat, 10.03.2007, 10:08
راديوفردا: اتحاديه اروپا روز جمعه نهم مارس «نگرانی عميق» خود را نسبت به دستگيری فعالان زن توسط نيروهای امنيتی جمهوری اسلامی ايران ابراز کرد.
فعالان زن، روز يکشنبه، سيزدهم اسفند ماه، در اعتراض به محاکمه چند تن از زنان، به اتهام سازماندهی مراسم ۲۲ خرداد در تهران، در برابر دادگاه انقلاب اسلامی دست به اجتماع مسالمت آميزی زدند. اما ماموران امنيتی با حمله به آنها، سی و سه نفر از اجتماع کنندگان را بازداشت کردند.
در بيانيه ای که در برلين منتشر شد، رياست اتحاديه اروپا از ايران خواست تا اصول جهانی حقوق بشر را رعايت کند.
در اين بيانيه تصريح شده است که رياست اتحاديه اروپا آگاه است که بيشتر زنان دستگير شده تاکنون آزاد شده اند. اتحاديه اروپا خواستارآزادی فوری و بدون قيد شرط فعالان زنی که هنوز در زندان به سر می برند، شده است.
رياست اتحاديه اروپا همچنين توقف تمام پيگردهای قانونی عليه فعالان زنی که قبلا آزاد شده اند، را خواستار شده است.
انتقاد آمريکا از برخورد ايران با تجمع زنان
شان مک کورمک ،سخنگوی وزارت امور خارجه آمريکا، از حمله نيروهای انتظامی و امنيتی جمهوری اسلامی به تجمع مسالمت آميز فعالان حقوق زنان در تهران در روز جهانی به شدت انتقاد کرد.
به گزارش خبرگزاری آسوشيتدپرس، آقای مک کورمک گفت:« اين اقدامات سرکوبگرانه توسط رژيم جمهوری اسلامی نشان می دهد مقامات ايران در مقابل بيان نظرات مستقل مردم ايران توانايی بردباری و تحمل ندارند.»
سرکوب و ضرب و شتم فعالان حقوق زنان در مقابل مجلس شورای اسلامی، روز پنج شنبه همزمان با روز جهانی زن و در پی بازداشت ۳۳ تن از فعالان و روزنامه نگاران زن در مقابل دادگاه انقلاب تهران در روز يکشنبه ۱۳ اسفند ماه صورت گرفت.
اين فعالان در اعتراض به محاکمه ۵ تن از زنانی که روز ۲۲ خرداد ماه در ميدان هفت تير تهران بازداشت شدند، تجمع کرده بودند.
اين درحالی است که تا صبح روز پنج شنبه، ۳۰ تن از اين فعالان از زندان اوين آزاد شدند و شب گذشته نيز ژيلا بنی يعقوب، يکی ديگر از بازداشت شدگان آزاد شد. با وجود اين هنوز دو تن از اين فعالان، شادی صدر و محبوبه عباسقلی زاده در زندان هستند.
اوايل روز پنجشنبه، سازمان ديدبان حقوق بشر و سازمان عفو بين الملل، دو سازمان بزرگ حقوق بشری، اقدامات جمهوری اسلامی مبنی بر آزار و بازداشت فعالان حقوق زنان را محکوم کردند.
ديدبان حقوق بشر و سازمان عفو بين الملل از مقامات جمهوری اسلامی ايران خواستند شادی صدر و محبوبه عباسقلی زاده را نيز هر چه زودتر ازاد کند.
