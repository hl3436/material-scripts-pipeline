رعد نيوز: وزیران دفاع اسرائیل و آمریکا در واشنگتن دیدار کردند
وزیران دفاع اسرائیل و آمریکا در واشنگتن دیدار کردند
موشه یعلون وزیر دفاع اسراییل در نخستین سفر رسمی به واشنگتن از تاریخ آغاز کار در پست وزیر دفاع اسراییل، مورد استقبال جانب چاک هیگل، وزیر دفاع آمریکا و دیگر مقامات ارشد نظامی آمریکا در پنتاگون قرار گرفت.
محور مذاکرات مقامات دفاعی آمریکا و اسراییل بحران رو به گسترش و ادامه خشونتها درسوریه و انتخابات ایران و آینده برنامه اتمی آن و همچنین نهایی کردن فروش تسلیحات ساخت آمریکا به اسراییل بمنظور حفظ برتری نظامی اسراییل در منطقه بود.
جورج لیتل سخنگوی پنتاگون پس از دیدارپشت درهای بسته چاک هیگل و موشه یعلون در بیانیه ای گفت دو مقام استفاده رژیم بشار اسد از سلاحهای شیمیایی علیه مخالفان در سوریه را محکوم کردند و ضمن برشمردن پیچیدگیهای اوضاع سوریه توافق کردند که برای دفاع از اسراییل به تماس نزدیک و سهیم شدن در اطلاعات ادامه دهند.
هیگل و یعلون همچنین بر ادامه همکاری برای مقابله با تهدیدهای ایران تاکید کردند.
وزیر دفاع اسراییل جمعه پیش از دیدار با همتای آمریکایی خود گفت ما در اوضاع سوریه دخالت نخواهیم کرد زیرا هرگونه دخالت اسراییل ممکن است بر جهتی که ما حمایت میکنیم اثر گذارد.
آقای یعلون توضیح بیشتری در این زمینه نداد ولی اسراییل پیشتر ازکناره گیری بشار اسد حمایت کرده بود.
از سوی دیگر اسراییل از آرامشی که خاندان اسد در مرزهای کشورش با اسراییل فراهم کرده است بهره مند بوده و اکنون بیم ظهور اسلامیهای افراطی در میان مخالفان اسد در کشور افزایش یافته است .
این درحالی است که دولت آمریکا هفته پیش اعلام کرد آماده افزایش حمایت نظامی از مخالفان سوریه است.
