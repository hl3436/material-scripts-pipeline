الف - روحانی در جلسه هیات دولت چه گفت؟ - نسخه قابل چاپ
23 خرداد 1395 ساعت 23:16
رییس جمهوری مسأله بیکاری و مهاجرت را از موضوعات بسیار مهم و اولویت دار برای دولت دانست و متولیان آمار کشور را به دقیق تر و هماهنگ تر کردن معیارها برای کاستن از اختلاف نظر در بیان آمارها توصیه کرد.
به گزارش پایگاه اطلاع رسانی ریاست جمهوری، هیات دولت در جلسه بعد از ظهر امروز یکشنبه ۲۳ خرداد که به ریاست حجت الاسلام حسن روحانی رییس جمهوری تشکیل شد، گزارش سازمان مدیریت و برنامه ریزی کشور و مرکز آمار ایران در خصوص «روند جمعیت کشور؛ گذشته، حال و آینده» را مورد بحث و بررسی قرار دادند.
در ادامه، رییس جمهوری مسأله بیکاری و مهاجرت را از موضوعات بسیار مهم و اولویت دار برای دولت دانست و متولیان آمار کشور را به دقیق تر و هماهنگ تر کردن معیارها برای کاستن از اختلاف نظر در بیان آمارها توصیه کرد.
روحانی همچنین با تشکر از سازمان مدیریت و برنامه ریزی کشور و مرکز آمار ایران، تصریح کرد: گزارش امروز برخی از نگرانی ها را کاهش می دهد و متولیان باید نتایج این گزارش ها را برای مردم تبیین کنند.
در این گزارش، اطلاعاتی از روند جمعیت کشور و مؤلفه های رشد آن، آینده نگری جمعیت و سیاست ها و راهبردهای پیشنهادی ارایه شد.
بررسی رشد سالانه جمعیت، تحولات گروه های عمده سنی و جمعیت فعال کشور، توزیع شهری و روستایی و سنی جمعیت، ازدواج و باروری، میزان و الگوی باروری، تغییرات الگوی باروری در ایران در دهه های گذشته، میزان مرگ و میر و جمعیت شاغل و بیکار، و میزان مهاجرت از جمله محورهای مورد بررسی در این گزارش بود.
هیأت وزیران همچنین با بررسی روندهای ارایه شده، محورهای دارای اولویت در برنامه های دستگاه های اجرایی در این زمینه را مورد تأکید قرار داد.
افزایش نرخ باروری بالاتر از سطح جانشینی، کاهش مرگ و میر نوزادان، تحکیم بنیان خانواده، ارتقای جایگاه و منزلت سالمندان، مدیریت مهاجرت، توزیع فضای مناسب جمعیت و رصد مستمر تحولات جمعیتی از جمله اهداف مورد تأکید در این جلسه بود.
کد مطلب: 361866
آدرس مطلب: http://alef.ir/vdch-znx-23n-6d.tft2.html?361866
