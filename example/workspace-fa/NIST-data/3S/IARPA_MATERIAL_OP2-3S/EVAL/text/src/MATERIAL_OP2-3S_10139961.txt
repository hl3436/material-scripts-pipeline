الف - برانکو: گزینه اول قهرمانی هستیم! - نسخه قابل چاپ
29 آبان 1394 ساعت 14:45
سرمربی تیم فوتبال پرسپولیس، گفت: ما گزینه اول برای قهرمانی هستیم و بعد از ۲۰ روز بازی نکردن، مشتاقیم که بازی کنیم.
به گزارش فارس، برانکو ایوانکوویچ در نشست خبری قبل از دیدار مقابل استقلال اهواز در مورد وضعیت تیمش گفت: موافقم با این مسئله که گزینه اول قهرمانی هستیم و چیزی به غیر از برد برایمان غیر منتظره خواهد بود. امکان ندارد حریف را دست کم بگیریم و شل بازی کنیم. اعضای تیم بی صبرانه منتظر شروع مسابقه هستیم.
وی ادامه داد: ۲۰ روز بازی نکردیم و اکنون مشتاق بازی هستیم چرا که بازی کم داریم. بازیکنان ملی پوش به ایران باز گشتند و فقط انگشت آنها به خاطر اینکه زمین مسابقه چمن مصنوعی بود تاول زده است. این مصدومیت نیست چراکه تا فردا این مشکل رفع می شود. به بازیکنان به خاطر برد تیم ملی تبریک می گویم البته انتظار این برد می رفت ولی باید این مسئله تأکید شود چراکه برتری خود را حفظ می کنیم.
وی افزود: تیم خوبی داریم و باید در هر مسابقه خوب عمل کنیم. ما فقط یک نگرانی داریم. ایمان صادقی محروم است اما بقیه نفرات آماده هستند.
سرمربی پرسپولیس در مورد نقش ملی پوشان پرسپولیس تصریح کرد: بازی را با ملی پوشان شروع می کنیم ممکن است آنها در جریان بازی دچار مشکل شوند اما من می خواهم آنها قدرت و همت خود را نشان دهند.
برانکو در مورد اینکه آیا نگران وضعیت داوری ها است، گفت: به داوری فکر نمی کنم همیشه انتظار قضاوت صادقانه از سوی داوران را داریم. با وجود همه اتفاقاتی که برای ما افتاده که یک بی عدالتی بزرگ بوده همواره به داوران اعتماد داشتیم و تمام تمرکزم روی تیمم است.
وی در مورد اینکه سوشا مکانی بعد از بازگشت تیم ملی به ایران در اولین تمرین پرسپولیس حاضر شد، تصریح کرد: چیزی که جنبه مثبتی دارد این است که بازیکنان ما بعد از بازگشت به ایران تماس گرفتند و گفتند چه زمانی به تمرین بیاییم. همه نفرات ملی پوش ما دیروز تمرین کردند. سوشا در تمرین صبح حاضر شد. تمرین ما سبک بود و مکانی یک بار دیگر حرفه ای بودن و علاقه به تیمش را نشان داد. عصر هم کمال کامیابی نیا، مهدی طارمی و رامین رضائیان به تمرین آمدند اما بنگستون هنوز در ایران حاضر نشده است.
کد مطلب: 311384
آدرس مطلب: http://alef.ir/vdch6znxk23nzxd.tft2.html?311384
