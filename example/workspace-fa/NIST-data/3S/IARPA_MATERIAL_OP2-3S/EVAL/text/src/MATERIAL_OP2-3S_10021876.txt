16:06:43 - 91/5/17
به گزارش سرای روزنامه نگاران ایران، پدرام پاك آیین گفت: از لحاظ تعداد عناوین و آمار كمی مطبوعات، ما از بسیاری از كشورها جلوتر هستیم. البته این آمار علاوه بر این كه می تواند ظرفیتی برای رقابتی تر شدن فضای رسانه یی باشد اما نباید مجزا از شاخص های دیگری مانند تیراژ سرانه سنجیده شود.
وی ادامه داد: ما با داشتن ۵۰۸۶ مجوز رسانه و ۳۲۶۷ نشریه در حال انتشار، آمار بالایی داریم اما از لحاظ تیراژ سرانه با وضعیت مطلوب فاصله داریم چرا كه حداقل در حوزه تیراژ روزنامه باید روزانه بیش از هفت میلیون تیراژ داشته باشیم در حالی كه آمار واقعی تیراژ روزانه به زحمت به بیش از دو میلیون نسخه می رسد.
مدیركل مطبوعات و خبرگزاری های داخلی وزارت ارشاد مهم ترین علت پایین بودن آمار تیراژ مطبوعات را نبود نگاه جامع اقتصادی به فعالیت رسانه یی و عدم رویكرد علمی به بازار رسانه دانست و بدون اشاره به فضای سرکوب و خفقان و سانسور حاکم بر رسانه ها، گفت: اگر یك نگاه تخصصی و علمی درباره رسانه داشته باشیم و قبل از راه اندازی یك روزنامه ظرفیت های مخاطب سازی و توزیع را محاسبه كنیم، قطعا مخاطب سازی بیشتری خواهیم داشت و در نتیجه این نگاه به تیراژ سرانه بیشتری منتهی خواهد شد.