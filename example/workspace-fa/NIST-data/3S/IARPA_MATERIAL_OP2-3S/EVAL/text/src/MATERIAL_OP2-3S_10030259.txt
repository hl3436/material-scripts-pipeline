به روز شده: ۱۹:۳۱ تهران - سه شنبه ۳ آبان ۱۳۹۰
به گزارش نوروز، تاجزاده روز گذشته در ملاقات با خانواده اش ضمن تأیید استمرار شرایط قرنطینه و اعمال سخت گیری های مضاعف بر وی که اخیراً توسط سپاه صورت گرفته است، در واکنش به شبهه هایی که رسانه های کودتا در خصوص عدم انتساب مطالب منتشرشده اخیر به او وارد کرده اند گفت: اگر نسبت به مطالب منتشر شده از سوی وی شبهه ای وجود دارد حاضر است تا با شرکت در یک مصاحبه مطبوعاتی با اصحاب رسانه ها به گفتگو پیرامون شرایط ایران و منطقه و نیز شرایط بین المللی و بیان دیدگاه های خود بپردازد.
عضو شورای مرکزی جبهه مشارکت که از طریق تلویزیون و مطبوعات تا حدی در جریان اخبار روز ایران و جهان و قرار می گیرد، در این ملاقات تاکید کرده است زندان علیرغم این که وی را از حقوق اولیه اش محروم کرده است، اما فرصت مناسبی برای مطالعه عمیق تر و ارائه تحلیل های دقیق تر در اختیارش قرار داده است.
تاجزاده همچنین با اشاره به لزوم شفافیت در بیان دیدگاه ها و نامحرم ندانستن مردم در عرصه اطلاع رسانی برای مانع شدن از فساد مسئولین، دیگران را هم به این مشی و روش دعوت کرده و شرکت در هر گونه مناظره ای حتی در داخل زندان را مفید ارزیابی کرده است.
وی در این ملاقات از این که هرگونه پیشنهاد منطقی و متعادلی که برای برون رفت از بن بست ایجاد شده توسط اقتدارگرایان ارائه میشود با واکنش طیفهای خشونت طلب و تندرو در داخل و خارج کشور مواجه می شود اظهار تأسف کرده است.
تاجزاده هم چنین با تحسین سخنان راشد الغنوشی که در روزنامه شرق دیروز درج شده است، مردم و اهل نظر را به دقت بیشتر در مطالب مطرح شده از سوی وی در این مصاحبه فراخواند.
