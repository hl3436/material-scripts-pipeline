فرهاد رهبر عزل شد/ محمد رحیمیان رئیس دانشگاه تهران شد| ملی-مذهبی
چهارشنبه ۱۳م آذر ۱۳۹۲ , ساعت: ۰۹:۰۹ کد مطلب : 55997 نسخه قابل چاپ ارسال به ایمیل
یک برکناری دیگر
با عزل فرهاد رهبر از ریاست دانشگاه تهران در شامگاه دوشنبه محمد رحیمیان از سوی وزیر علوم به ریاست این دانشگاه منصوب شد.
به گزارش ایسنا به نقل از روزنو، دکتر محمد رحیمیان در سال ۱۳۳۱ در شهرضا به دنیا آمد. وی در سال ۱۳۵۶ به اخذ درجة فوق لیسانس مهندسی راه و ساختمان از دانشکدة فنی دانشگاه تهران نائل آمد. پس از آن به کشور فرانسه عزیمت کرد. در سال ۱۳۵۷ موفق به اخذ درجة DEA از مدرسة پل و راه فرانسه شد و در سال ۱۳۶۰ درجة دکتری خود را در مهندسی راه و ساختمان با گرایش مکانیک ساختمان از مدرسه پل و راه فرانسه دریافت کرد.
او هم اکنون عضو هیئت علمی و استاد دانشکده فنی تهران است.
از سوابق اجرایی دکتر رحیمیان در دانشگاه تهران می توان به ریاست دانشگاه، ریاست دانشکدة فنی، معاونت پژوهشی دانشگاه و مدیری گروه مهندسی عمران اشاره کرد.
وی هم اکنون معاون پژوهشی دانشگاه تهران است.
پیرامون فعالیت های آموزشی رحیمیان می توان گفت وی پس از بازگشت به ایران در سال ۱۳۶۴ به دانشگاه تهران وارد شد و در دانشکدة فنی تدریس را آغاز کرد. وی تاکنون دروسی همچون تحلیل سازه ها (۱) و (۲)، محاسبات ماتریس ساختمان ها و تئوری ارتجاعی را تدریس کرده است.
دکتر رحیمیان ۵ کتاب با همکاری دیگران تألیف و ترجمه کرده است. همچنین مسئولیت هدایت بیش از ۲۰ پایان نامة دانشجویی را به عهده داشته و دارد. وی تاکنون ۲۴ مقاله و گزارش علمی در نشریات خارجی و داخلی ارائه داده است.
خاطرنشان می شود رهبر از جمله روسای دانشگاهی بود که بسیاری انتظار داشتند وی از سوی وزیر جدید علوم برکنار شود.
در طول دوران مدیریت رهبر بر دانشگاه تهران فضای امنیتی خاصی بر این دانشگاه حاکم شد.
آذر ۱۴, ۱۳۹۲ - ۶:۰۹ ب.ظ
گویا فعلا خبر تائید نشده و خبری نیست
