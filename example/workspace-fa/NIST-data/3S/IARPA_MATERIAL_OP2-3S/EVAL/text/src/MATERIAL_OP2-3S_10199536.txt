ایران می تواند از «منابع اصلی» تامین گاز اتحادیه اروپا شود| ملی-مذهبی
دوشنبه ۲۳م شهریور ۱۳۹۴ , ساعت: ۰۷:۰۶ کد مطلب : 84882 نسخه قابل چاپ ارسال به ایمیل
روزنامه وال استریت جورنال ۲۲ شهریور ماه می گوید کمیسیون اروپایی معتقد است در پی توافق اتمی میان تهران و شش قدرت جهانی، ایران می تواند طی ۱۵ سال آینده به یکی از منابع اصلی تامین گاز اتحادیه و کاهش وابستگی آن به گاز روسیه، تبدیل شود.
به گزارش رادیو فردا یک مقام رسمی اروپایی و نماینده یکی از شرکت های انرژی اتحادیه اروپا به وال استریت جورنال گفته اند کمیسیون اروپایی اکنون بر این گمان است که این اتحادیه می تواند تا سال ۲۰۳۰ میلادی، سالیانه بین ۲۵ تا ۳۵ میلیارد متر مکعب گاز از ایران وارد کند.
این مقدار گاز وارداتی از ایران، این کشور را در سطح گازی که در حال حاضر از شمال آفریقا خریداری می شود، قرار می دهد.
در عین حال واردات این مقدار گاز به اتحادیه اروپا، در برابر روسیه، استقلال بیشتری در تامین انرژی می دهد.
در حال حاضر روسیه، سالیانه، تا ۱۳۰ میلیارد متر مکعب گاز به اعضای اتحادیه اروپا صادر می کند.
اروپایی ها در پی توافق حاصل شده میان تهران و شش قدرت جهانی بر سر برنامه اتمی تهران، در ۲۳ تیر ماه در وین، قصد دارند به افزایش واردات گاز از ایران دست بزنند.
دیوید کامرون، نخست وزیر بریتانیا، آنگلا مرکل، صدراعظم آلمان، و فرانسوا اولاند، رئیس جمهور فرانسه، روز پنج شنبه گذشته& در سرمقاله ای در روزنامه واشینگتن پست، ضمن حمایت از توافق اتمی، از کنگره آمریکا نیز خواستند از آن حمایت کند.
هر سه کشور بریتانیا، آلمان و فرانسه، طرف مذاکرات با ایران بودند.
روابط کشورهای اروپایی و روسیه، در پی تنش ها در شرق اوکراین، به طور قابل توجهی با تنش روبه رو شده است.
روزنامه وال استریت جورنال می گوید میگوئل آریاس کانیه ته، مسئول ارشد امور اقلیمی در اتحادیه اروپا، در آغاز ماه جاری میلادی با نمایندگان غول های بزرگ انرژی اروپا، از جمله «شل»، «توتال» و «استات اویل» دیدار و در مورد ظرفیت های احتمالی ایران با آنها گفت وگو کرده است.
آمارهای رسمی ایران که در گزارش های بین المللی تائید شده اند، می گویند این کشور ۱۵۸ میلیارد بشکه نفت خام و ۳۴ تریلیون متر مکعب ذخایر گازی دارد که خود این میزان گاز برابر است با بیش از ۲۴۰ میلیارد بشکه نفت خام.
