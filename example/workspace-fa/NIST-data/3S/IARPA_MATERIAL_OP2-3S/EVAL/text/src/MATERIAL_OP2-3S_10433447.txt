جاسوسان را اخراج می کنم
در صورت مشخص شدن چنين افرادی او آنها را از ادامه کار بازخواهد داشت.
"هانس بليکس"، سرپرست بازرسان تسليحاتی سازمان ملل متحد گفته است او مطمئن نيست که آيا جاسوسی در ميان اعضای تيمش وجود نداشته باشد اما افزوده است در صورت مشخص شدن چنين افرادی او آنها را از ادامه کار بازخواهد داشت.
بنا به گزارش بی بی سی او گفته است اينکه تيم بازرسان تسليحاتی متهم به اقدامات جانبدارانه نشود از اهميت زيادی برخوردار است.
آقای بليکس گفت: "اگر ببينم کسی (از اعضای تيم) کلکی در کارش است، از او خواهم خواست که کارش را با ما قطع کند و به کار ديگرش بپردازد."
وی در پاريس پس از گفتگو با "دومينيک دو ويلوپن" وزير خارجه فرانسه، سخن می گفت.
در عين حال آقای بليکس دوباره هشدار داده است که اگر عراق بخواهد در مقابل کار بازرسی مانع ايجاد کند يا آن را به تعويق بيندازد با عواقب جدی رو به رو خواهد بود.
فرانسه در تهيه قطعنامه اخير سازمان ملل متحد درباره عراق نقش کليدی داشت.
خبرنگار بی بی سی در پاريس می گويد که فرانسه هنوز نگران آن است که يک مساله ساده به عنوان بهانه ای برای آغاز حمله نظامی به عراق قرار گيرد.
آقای بليکس گفت که نوآوری های فن آورانه از هنگام بازرسی های قبلی در چهارسال پيش تاکنون، توانايی های گروه وی را برای شناسايی سلاح های تخريب جمعی بيشتر کرده است.
او گفت که پس از رای قاطع سازمان ملل به قطعنامه ای که بازرسی از عراق را مجاز می کند، وی احساس قوت می کند.
آقای بليکس قرار است در راس گروهی از متخصصان روز دوشنبه به بغداد سفر کند.
صدام حسين، رييس جمهور عراق، در نامه ای به پارلمان عراق، بار ديگر تاکيد کرده که عراق سلاح های کشتار جمعی ندارد. وی همچنين توضيح داده که چرا وی قطعنامه سازمان ملل را پذيرفته است.
پارلمان عراق قبلا به رد قطعنامه سازمان ملل رای داده بود.