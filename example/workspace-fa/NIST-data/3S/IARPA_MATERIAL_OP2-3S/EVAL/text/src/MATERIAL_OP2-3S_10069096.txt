20:10:36 - 93/6/1
داریوش قنبری در گفت و گو با ایسنا، در ارزیابی خود از عملکرد دولت یازدهم اظهار کرد: دولت دریک سال گذشته کم کاری نداشته و خارج از علم و عقلانیت عمل نکرده و نمی توان با منطق علمی عملکرد دولت را زیر سوال برد، زیرا حل مشکلات کشور به زمان زیادی نیاز دارد.
این فعال سیاسی همچنین خاطرنشان کرد : دولت توانست درحوزه سیاست خارجی بزرگترین تهدیدات را از کشور دور کند. اکنون ضریب امنیت کشور افزایش پیدا کرده و خطر حمله نظامی نیز از کشور دورشده است و کشور در مسیر حذف تحریم ها حرکت می کند و بخشی از دارایی های بلوکه شده نیز آزاد شده است ،بنابراین می توان گفت که در این حوزه دولت موفقیت هایی را کسب کرده است.
وی در بررسی عملکرد دولت در حوزه اقتصادی نیز خاطرنشان کرد: دولت توانسته به صورت نسبی تورم را کنترل کند و ما در حال حاضر افزایش قیمت ها را مانند سال های گذشته نداریم. یکسال گذشته جزء معدود سال هایی بوده که قیمت ها تا حدودی کنترل شد. به طور مثال دلار از۳۵۰۰ تومان به حدود ۳۲۰۰ تومان رسید که این شاخص بیانگر آن است که دولت در حفظ ارزش پول ملی موفق بوده است.بسته جدید دولت برای مقابله با رکود هم می تواند کارگشا باشد، البته شاه کلید حل مشکلات اقتصادی در سیاست خارجی نهفته است که دولت به این موضوع توجه کافی دارد.
قنبری همچنین با بیان این که بسیاری از فعالیت های فرهنگی که در رکود بود اکنون رونق گرفته است، اظهار کرد: اکنون در دانشگاه ها روحیه علمی خوبی ایجاد شده است و البته که دولت تاوان ایجاد این فضا را داده است. استیضاح وزیر علوم مجازات موفقیت های دولت در عرصه دانشگاهی کشور بود در واقع مجلس صدای ملت را نشنید و به انتظارات آنها بی توجه بود با این حال دولت مصمم به پیشبرد امور فرهنگی از طرف وزارت علوم و وزارت ارشاد است و هجمه های گروه های تند رو به دولت نشانه موفقیت دولت است.
این نماینده پیشین مجلس شورای اسلامی همچنین با بیان اینکه استیضاح وزیر علوم یک کارنامه مثبت در دولت روحانی محسوب می شود گفت: دولت نشان داد که به کسی باج نمی دهد و به دنبال تحقق انتظارات حامیان خود است.
این فعال سیاسی اصلاح طلب با اشاره به تلاش دولت برای تدوین حقوق شهروندی اظهار کرد: دولت با حقوق شهروندی و آزادی ها توجه کرده و در این زمینه دستاوردهای خوبی داشته است .
این عضو شورای مرکزی حزب مردم سالاری در ارزیابی خود از ضعف های دولت گفت: یکی از ضعف های دولت این است که در قبال گروه های افراطی مماشات کرده و با آنها مدارا می کند.
قنبری در پایان بابیان این که دولت احمدی نژاد با استفاده از رسانه ها از کاه ، کوه می ساخت افزود: یکی از ضعف های دولت این است که رسانه های کافی در اختیار ندارد تا فعالیت های خودرا تبیین کند. بنابراین لازم است دولت از ظرفیت رسانه ها برای تشریح فعالیت های خود استفاده کند.