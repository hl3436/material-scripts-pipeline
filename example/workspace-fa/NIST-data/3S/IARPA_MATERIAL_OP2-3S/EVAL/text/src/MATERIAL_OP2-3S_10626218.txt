بر علیه جعل کنندگان نام تشکل های محیط زیستی! - گرین بلاگ - تازه ترین مطالب وبلاگستان محیط زیست
Home / GreenBlog / بر علیه جعل کنندگان نام تشکل های محیط زیستی!
ساعت ۱۳:۵۹ دقیقه روز شنبه، ۲۰ دی ماه ۱۳۹۳، خبری بر روی سایت جهان نیوز منتشر شد با این عنوان: «محیط زیست حوزه ای علمی است نه احساسی/ به افراطی گری در محیط زیست پایان دهید»؛ خبری که بلافاصله و با اندک زمانی تأخیر، بر روی چند پایگاه اطلاع رسانی دیگر هم تکرار شد. در این خبر آمده بود که ۵۰ تشکل محیط زیستی کشور با انتشار نامه ای سرگشاده به رییس جمهور، از تندروی برخی از سمن های محیط زیستی انتقاد کرده و آنهایی را که به نام محیط زیست می خواهند چوب لای چرخ توسعه بگذارند را مصداق بارز افراطی گری دانسته و از ایشان تبری جوییده اند!
این خبر، بلافاصله با ابراز شگفتی، خشم و تأسف محافل محیط زیستی در کشور روبرو شده و البته تا این لحظه، دست کم نمایندگان هشت تشکلی که نام شان در انتهای این بیانیه منتشر شده، اعلام کرده اند که هرگز پای چنین نامه ای را امضا نکرده و محتوایش را تأیید نمی کنند.
به ویژه ماجرا از آنجا جالب تر می شود که اندکی قبل تر، دقیقاً ۵۰ تشکل محیط زیستی با انتشار بیانیه ای خطاب به رییس جمهور، نسبت به احداث سد خرسان ۳ و تبعات فاجعه بار آن در سطح ملّی هشدار داده بودند؛ اعتراضی که سبب شد از سوی برخی از جریان های پرقدرت حامی سدسازی، فشارهای پنهان و آشکاری بر علیه امضاء کنندگان آن بیانیه اعمال شود و حتی کوشیدند تا جریان انتخابات شبکه ی سمن های محیط زیستی در برخی استان های زاگرس نشین را با اخلال روبرو کنند.
همان طور که ملاحظه می شود، اینک به نظر می رسد دست هایی درکار است تا اتحاد، نشاط و شور به وجود آمده در بین دوستداران محیط زیست را بر علیه طبیعت ستیزانی که می خواهند به بهانه ی توسعه ی ناپایدار، ارزشمندترین زیستگاه های راهبردی کشور در زاگرس، جنگل ابر، آشوراده، بحر آسمان، بهرام گور و … را تخریب کنند؛ از بین برده و جدایی و تفرقه در بین آنها ایجاد کنند.
از این رو، نگارنده به عنوان مدیرکل دفتر آموزش و مشارکت مردمی سازمان حفاظت محیط زیست به همکارانم مأموریت داده ام تا به بررسی دقیق این ماجرا پرداخته و مشخص کنند که اولاً چند نام دیگر از بین ۵۰ تشکل یاد شده جعلی بوده و دوم اینکه چه فرد یا افرادی در پشت این ماجرا قرار دارند.
درخواستم این است که شما خواننده ی عزیز مهار بیابان زایی هم اگر اطلاعاتی در این خصوص دارید، برایم ارسال فرمایید تا پیگیری کنم.
Darvish100@gmail.com
Previous Previous post: سفر علمی به مناسبت گرامی داشت روز جهانی تالاب ها
Next Next post: شکار ممنوع شد، نه برای همه
