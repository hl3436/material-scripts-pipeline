الف - رهبر انقلاب به مازندران سفر می کنند
تاریخ انتشار : شنبه ۳۰ خرداد ۱۳۹۴ ساعت ۲۳:۲۲
فرماندار نوشهر از سفر رهبر معظم انقلاب به استان مازندران برای حضور در جشن دانش آموختگان دانشگاه علوم دریایی امام خمینی (ره) نوشهر خبر داد.
به گزارش فارس، محمدعلی قمی اویلی، با اشاره به اینکه شهرستان نوشهر در حوزه های مختلف سیاسی، اقتصادی، فرهنگی، اجتماعی و ... در راستای برنامه های اولویت بندی شده و صورت گرفته شده حرکت می کند، گفت: دستگاه های اداری شهرستان تحت نظارت فرمانداری و در کنار آن خود فرمانداری وارد عمل می شوند.
وی به شعار «دولت و ملت، هم دلی و هم زبانی» اشاره کرد و افزود: در حوزه سیاسی، امسال سفر مقام معظم رهبری به شهرستان نوشهر و حضور ایشان در مراسم جشن دانش آموختگان دانشگاه علوم دریایی امام خمینی (ره) را در پیش رو داریم و همچنین سفر رئیس جمهوری به استان مازندران، انتخابات مجلس شورای اسلامی و خبرگان را هم در پیش داریم که همه این موضوعات در حوزه سیاسی می تواند برای هماهنگی، هم دلی و هم زبانی بیشتر بین دستگاه ها اقدام شود.
فرماندار نوشهر بیان کرد: جلسات مکرری برای میزبانی و برگزاری موفق مراسم ، برنامه ها و انتخابات پیش رو تشکیل شد تا با استفاده از تجربیات گذشته بتوانیم بار دیگر با موفقیت کارها را به پیش ببریم.
این مسئول در ادامه با تاکید بر اینکه باید روحیه امید و نشاط در جامعه همواره تقویت شود، تصریح کرد: ایجاد نشاط و بازگو کردن خدمات دولت یازدهم در حوزه مختلف اقتصادی، فرهنگی، اجتماعی و ... را به بخشداران اعلام کردیم و نیز در راستای رفع مشکلات روستاها در ایام ماه مبارک رمضان به طور مشترک مشکلات روستاها را به صورت تجمیع سه روستا در یک مسجد با حضور مسئولان شهرستانی مورد بررسی قرار می گیرند و برای رفع آن تصمیم گیری می شود.
۱۳۹۴-۰۳-۳۱ ۰۲:۰۷:۴۰
کاش شهر ماهم دانشگاه نظامی داشت...حداقل به این بهونه آقا رو میدیدم... خوش به حال مردمشون (2981882) (alef-13)
