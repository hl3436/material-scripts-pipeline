بررسی صلاحیت کابینه روحانی هفته آینده برگزار می شود| ملی-مذهبی
یکشنبه ۱۳م مرداد ۱۳۹۲ , ساعت: ۰۷:۰۵ کد مطلب : 48800 نسخه قابل چاپ ارسال به ایمیل
در صورت ارائه لیست وزرا در مراسم تحلیف
بررسی صلاحیت کابینه روحانی هفته آینده برگزار می شود
عضو هیئت رئیسه مجلس شورای اسلامی گفت: در صورتی که روحانی به صورت مکتوب و رسمی وزرای پیشنهادی خود را امروز به مجلس معرفی کند، بررسی صلاحیت و برنامه وزرای پیش نهادی یکشنبه هفته آینده در دستور کار مجلس قرار خواهد گرفت.
ضرغام صادقی عضو هیئت رئیسه مجلس شورای اسلامی در گفتگو با مهر با اشاره به مراسم تحلیف حجت الاسلام حسن روحانی در مجلس شورای اسلامی گفت: چناچه آقای روحانی در مراسم تحلیف رسما و مکتوب اسامی هیئت وزیران پیشنهادی خود را به مجلس ارائه کند پس از اعلام وصول و قرائت اسامی و برنامه ها، مجلس یک هفته فرصت دارد تا به بررسی صلاحیت و برنامه آنها بپردازد.
وی افزود: تا کنون لیستی به صورت رسمی و مکتوب به هیئت رئیسه مجلس داده نشده است مگر اینکه یکشنبه در مراسم تحلیف توسط آقای روحانی به هیئت رئیسه ارائه شود.
صادقی تصریح کرد: در صورت ارائه لیست پیش نهادی توسط روحانی در روز تحلیف، بررسی صلاحیت و برنامه وزرای پیش نهادی یکشنبه هفته آینده به عنوان جلسه رای اعتماد به کابینه دولت در دستور کار مجلس قرار خواهد گرفت.
به گزارش مهر، قرار است مراسم تحلیف رئیس جمهور منتخب عصر امروز در مجلس شورای اسلامی با حضور مهمانان داخلی و خارجی برگزار شود.
