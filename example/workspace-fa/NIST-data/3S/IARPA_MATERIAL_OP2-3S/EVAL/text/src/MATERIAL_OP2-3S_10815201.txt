الف - مصباحی مقدم: اتکا به دلار، اقتصاد کشور را ضربه پذیر می کند - نسخه قابل چاپ
6 خرداد 1395 ساعت 10:00
عضو کمیسیون برنامه و بودجه مجلس نهم با اشاره به کاهش قیمت نفت، تبیین کرد: برخی مسائل سبب شد که نفت ۱۴۰ دلاری به زیر ۳۰ دلار سقوط کند و این رخداد به ما گوشزد کرد که هرچه زودتر باید در پی تحقق اقتصاد مقاومتی باشیم.
به گزارش مشرق، غلامرضا مصباحی مقدم شب گذشتهدر همایش ملی نقش جامعه نخبگانی حوزه های علمیه در تحقق اقتصاد مقاومتی که در سالن همایش غدیر دفتر تبلیغات حوزه علمیه قم برگزار شد، گفت: متکی نکردن بودجه به نفت سودهای بی شماری برای کشور دارد که یکی از آنها ضربه ناپذیر کردن اقتصاد است به گونه ای که رخدادهای جهانی همچون پایین رفتن قیمت نفت تاثیری بر بودجه ما نگذارد بنا بر این مسؤولان باید این امر را به عنوان یکی از مهم ترین اولویت های کشور پیگیری کنند تا گامی بلند برای تحقق اقتصاد مقاومتی برداشته باشند.
وی با بیان اینکه اتکا به دلار یکی از ضعف های اقتصاد کشور است، تشریح کرد: متکی بودن بودجه ما به نفت مایه اتکا به دلار می شود و محدودیت های کار کردن با دلار سبب ضربه پذیر شدن اقتصاد ما می شود.
عضو کمیسیون برنامه و بودجه مجلس نهم با اشاره به ایستادگی سیاسی کشور اظهار کرد: ملت ما با مقاومت سیاسی توانست حکومتی مستقل از شرق و غرب را روی کار بیاورد بنا بر این باید با مقاومت اقتصادی نیز خودمان را از وابستگی نجات دهیم.
مصباحی مقدم افزود: ایستادگی در برابر استکبار در جبهه های سوریه، لبنان و عراق به برکت مقاومت سیاسی است؛ حال اگر اقتصاد مقاومتی نیز در کشور شکل بگیرد و وابستگی مان به خارج قطع شود شاهد برکت هایی در زمینه اقتصاد خواهیم بود.
عضو کمیسیون برنامه و بودجه مجلس نهم با اشاره به کاهش قیمت نفت، تبیین کرد: برخی مسائل سبب شد که نفت ۱۴۰ دلاری به زیر ۳۰ دلار سقوط کند و این رخداد به ما گوشزد کرد که هرچه زودتر باید در پی تحقق اقتصاد مقاومتی باشیم.
وی با بیان اینکه روحیه کار و تلاش باید در مردم زنده شود، گفت: بسیاری از مردم به یک کار پشت میزی و یک حقوق ماهیانه قانع اند درحالی که روحیه کار و تلاش باید زنده شود.
وی بر لزوم کاهش هزینه های دولت تأکید کرد و افزود: هر کارمند و مدیری که به یک مأموریت خارج از کشور می رود روزانه ۱۳۰ دلار حق مأموریت می گیرد و گاهی حتی آبدارچی ها به این سفرها فرستاده می شوند، دولت باید با جلوگیری از چنین هزینه هایی اجازه اسراف در منابع ملی را ندهد.
کد مطلب: 356521
آدرس مطلب: http://alef.ir/vdcj8metvuqeiiz.fsfu.html?356521
