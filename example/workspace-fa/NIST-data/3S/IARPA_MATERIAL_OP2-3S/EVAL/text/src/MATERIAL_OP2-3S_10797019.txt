الف - گرد و خاک تا پاییز می ماند
معاون توسعه و پیش بینی سازمان هواشناسی کشور گفت: تولید و انتقال گرد و غبار به کشور تا پایان تابستان تداوم می یابد.
به گزارش ایسنا، علی عابدینی با اشاره به اینکه کانون های گرد و غبار در کشورهای اردن، سوریه و عراق باعث وضعیت کنونی کشور شده است، گفت: تولید گرد و غبار و انتقال آن به کشور ما در فصول گرم سال و معمولا از اردیبهشت ماه تا پایان تابستان به علت خشک شدن سطح زمین و بادهای شمالی تداوم دارد و در مهر ماه رو به کاهش خواهد بود.
وی اظهار کرد: توده های گرد و غبار در این مقطع زمانی استان هایی مثل بوشهر، خوزستان، ایلام، کردستان، آذربایجان غربی، آذربایجان شرقی تا حدی استان های لرستان، چهارمحال و بختیاری، فارس و کهگیلویه و بویراحمد و حتی برخی اوقات تهران را تحت تاثیر قرار می دهند.
معاون سازمان هواشناسی با اشاره به اینکه پیش بینی شدت باد و میزان رطوبت بستر خاک بر عهده سازمان هواشناسی است، گفت: این سازمان سعی دارد قبل از اینکه پدیده گرد و غبار روی کانون ها شکل گیرد آن را پیش بینی کند.
کانون های داخلی و خارجی گرد و غبار به طور همزمان پیگیری شود
معاون سازمان هواشناسی با اشاره به اینکه این گرد و غبارها از کشورهای همسایه غربی وارد ایران می شود، افزود: همه گرد و غبارهای کشور منشا خارجی ندارد، به طوری که گرد و غبار هفته جاری در استان هایی مثل قم و اصفهان منشا داخلی دارد و از مناطق بیابانی اطراف تولید و به این استان ها انتقال می یابد، بنابراین باید کانون های داخلی و خارجی به طور همزمان پیگیری شود.
عابدینی با تاکید بر اینکه در بحث گرد و غبار سلامت عمومی و امنیت مردم به ویژه در استان های مرزی کشور مطرح است، اظهار کرد: آموزش راهکارهای بهداشتی در مواجهه با گرد و غبار در این مناطق ضروری است و باید استفاده از فیلترها و ماسک ها به منظور کاهش آسیب ها عمومی شود.
زابل تحت تاثیر گرد و غبار داخلی و خارجی
وی در مورد وضعیت گرد و غبار زابل نیز اظهار کرد: منطقه زابل تحت تاثیر بادهای ۱۲۰ روزه فصل گرما و کانون های داخلی و خارجی گرد و غبار است. کشورهای افغانستان و پاکستان زابل را تحت الشعاع قرار می دهند، خشکی دریاچه هامون نیز این وضعیت را تشدید می کند.
معاون سازمان هواشناسی ضمن اشاره به نشست روز یکشنبه (۳۰ خرداد) دستگاه های مختلف در وزارت کشور به منظور بررسی موضوعات محیط زیستی از جمله گرد و غبار گفت: در این نشست پیشنهادات دستگاه های مختلف برای مقابله با گرد و غبار ارائه شد که طی صورت جلسه ای تنظیم و در صورت لزوم به دستگاه ها ابلاغ می شود.
